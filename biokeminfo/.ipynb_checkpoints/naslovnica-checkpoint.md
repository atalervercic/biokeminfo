Biokemijska informatika
=======================

Spletna knjiga je študijsko gradivo za študente univerzitetnega študijskega programa [Biokemija](https://www.fkkt.uni-lj.si/sl/studij/bolonjski-studijski-programi-1-stopnje/univerzitetni-studijski-program-biokemija-20202021/) na [Univerzi v Ljubljani](http://www.uni-lj.si), [Fakulteta za kemijo in kemijsko tehnologijo (UL FKKT)](http://www.fkkt.uni-lj.si).

Knjiga je sestavljena iz nalog, podprtih s kratkim uvodom ter razlagami. Naloge so dveh tipov:
* naloge, ki se nanašajo na uporabo spletnih podatkovnih zbirk ter spletnih ali lokalno nainstaliranih programov s "prijaznim" uporabniškim vmesnikom, kjer znanje programiranja ni potrebno; 
* programiranje v jeziku Python.

Naloge z uporabo spletnih podatkovnih zbirk in orodij se navezujejo na "operacije", s katerimi se boste tekom študija največ srečevali, prav tako pa, če boste ostali v znanosti, tudi kasneje. Sem spada iskanje podatkov z brskalnikom po spletnih podatkovnih zbirkah (literatura, nukleotidna in aminokislinska zaporedja, strukture, interakcije ipd.) ter njihovo manipulacijo, analizo, ... (poravnave zaporedij, vizualizacija in analiza struktur, filogenetske analize ipd.). Skratka, te veščine so repertoar vsakega biokemika in molekularnega biologa.

Drug tip nalog bo od vas zahteval nekaj znanja programiranja in nekoliko drugačen način razmišljanja. Danes je veščina programiranja vedno bolj pomembna, ne samo zato, da nekaj naredite popolnoma na novo, ampak si lahko z lastnimi programi ali prilagoditvami obstoječih programov bistveno pomagate pri analizi bio-podatkov. [Python](https://www.python.org) ste spoznali že pri predmetu **Osnove programiranja** in privzeli bomo, da se še česa spomnite. No, če ne, lahko znanje malce ponovite na tej [povezavi](https://www.youtube.com/watch?v=T7UqhDs8zj4&t=18s). :) Šalo na stran! (Mimogrede, jezik Python je ime dejansko bobil po [Letečem cirkusu Montyja Pythona](https://sl.wikipedia.org/wiki/Monty_Python).) Vaje so zastavljene tako, da boste (včasih) že dobili delno izdelane dele kode, ki jih boste morali prilagoditi in pravilno sestaviti v končen izdelek. Podstrani, ki vsebujejo naloge iz programiranja, pa tudi nekatere druge podstrani, so napisane v obliki zvezkov [JupyterLab](priloge/jupyterlab.ipynb). Na tej strani so vidni kot koda in njen izhod, a s kodo tukaj ne morete interagirati. Zadeva pa postane bistveno bolj uporabna če:
* zvezek oz. zvezke prenesete na vaš računalnik in jih odpreti v okolju JupyterLab ali
* zvezek odprete v spletni storitvi Binder (povezava je vidna v zvezkih JupyterLab desno zgoraj). V slednjem primeru se spremembe, ki jih naredite v zvezku, ne shranijo na spletu, zato morate zvezek po koncu vaje oz. preden zaprete okno brskalnika shraniti lokalno (ga prenesete na vaš računalnik).

Naloge so smiselno razvrščene v tematske sklope, njihovo zaporedje pa ni nujno povezano z zaporedjem izvajanja na vajah.

Spletna knjiga je v nastajanju in bo kot taka v študijskem letu 2020/2021 sprotno dopolnjena in posodobljena. Komentarji so dobrodošli: [klik!](mailto:miha.pavsic@fkkt.uni-lj.si)