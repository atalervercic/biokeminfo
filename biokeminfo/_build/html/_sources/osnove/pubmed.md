# PubMed

[**PubMed**](https://pubmed.ncbi.nlm.nih.gov/) je najpomembnejša zbirka bio-medicinske literature. Vzdržuje jo *National Center for Biotechnology Information*, ki spada pod okrilje *National Library of Medicine*, slednja pa pod *National Institute of Health*. Vsebuje več kot 30 milijonov referenc (citatov) iz zbirke MEDLINE ter ostalih virov, ta podatek pa je z ostalimi razviden iz [statistike](https://www.nlm.nih.gov/bsd/medline_pubmed_production_stats.html).

| parameter                                  | 2020        | 2019      | 2018      | 2017      | 2016      | 2015      |
| ---------------------------------- | ------------- | ----------- | ----------- | ----------- | ----------- | ----------- |
| MEDLINE letni prirast | 952.919       | 956.390      | 904.636     | 813.598     | 869,666     | 806,326     |
| MEDLINE skupno | 27,149,277    | 26,196,358  | 25,239,968  | 24,335,332  | 23.531.948  | 22.391.870  |
| MEDLINE revije             | 5.274         | 5.243       | 5.251       | 5.617       | 5.623       | 5.618       |
| PubMed letni prirast          | 1.514.199     | 1.366.447   | 1.329.148   | 1.150.125   | 1.165.957   | 1.091.693   |
| PubMed skupno  | 31.563.992    | 30.178.674  | 28.934.389  | 27.605.241  | 26.456.014  | 25.290.733  |
| PubMed iskanja                    | 3,3 mrd   | 3,1 mrd | 3,3 mrd | 3,3 mrd | 3,1 mrd | 2,8 mrd |
| web dostop                    | 1.076 mio | 896 mio | 831 mio | 846 mio | 853 mio | 910 mio |
| programski dostop                 | 2,2 mrd   | 2,2 mrd | 2,5 mrd | 2,5 mrd | 2,2 mrd | 1,9 mrd |

Vsak zapis v zbirki (t.j. vsaka referenca oz. citat) ima pripisano unikatno kodo, imenovano **PMID** (PubMed ID), ki je pravzaprav primarni ključ te zbirke. Članki imajo pripisano tudi kodo **PMCID**, ki pa se nanaša na PubMed Central (to je arhiv s celotnimi besedili).

Po zbirki ponavadi iščemo z uporabo spletnega brskalnika ter vmesnika na naslovu [PubMed](https://pubmed.ncbi.nlm.nih.gov/), ki je pravzaprav del sistema [**Entrez**](https://www.ncbi.nlm.nih.gov/search/) (slednji omogoča dostop tudi do drugih zbirk na strežnikih NBCI, npr. GenBank). Spletni vmesnik nam omogoča enostavno iskanje ter filtriranje rezultatov (npr. prikaz samo preglednih člankov, člankov z dostopnim celotnim besedilom v PubMed Central), lahko pa uporabimo tudi naprednejše iskanje. Rezultate iskanja si lahko shranimo v *Clipboard*, pošljemo po e-pošti ali pa izvozimo za kasnejši uvoz v druge programe oz. analizo z lokalno nainstaliranimi programi.

Po zbirki lahko iščemo tudi z uporabo programskega dostopa, ki je malce zakompliciran, je pa narejen tako, da lahko na enak način iščemo po vseh zbirkah na strežnikih NIH, npr. po zbirki nukleotidnih zaporedij GenBank.

PubMed omogoča tudi shranjevanje rezultatov iskanja, ustvarjanje zbirk bibliografskih podatkov ter pošiljanje novih zapisov v zbirko (na primer, novih člankov na določeno temo, ki jo definiramo z iskanjem). Za to se moramo v strežnik prijaviti - uporabimo lahko kar ID UL, lahko pa uporabimo tudi prijavo z računom Google ali ORCiD. Prijava ima še eno prednost - ustvarimo si lahko API key, ki nam omogoča višjo frekvenco poizvedb prek E-utils in sicer do 10 pozivedb/sekundo.